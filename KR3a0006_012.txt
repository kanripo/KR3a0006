# -*- mode: mandoku-view; -*-
#+TITLE: 鹽鐵論
#+DATE: 2015-08-24 22:57:02.298651
#+PROPERTY: ID KR3a0006
#+PROPERTY: BASEEDITION SBCK
#+PROPERTY: JUAN 卷十二
<pb:KR3a0006_WYG_012-1a>¶
欽定四庫全書¶
　鹽鐡論卷十二¶
　　　　　　　　　　　　漢　桓　寛　撰¶
　　　　　　　　　　　　明　張之象　註¶
　　申韓第五十六¶
　御史曰待周公而為相(去/聲)則世無列國待孔子而後¶
　學則世無儒墨(韓非子曰世之顯學儒墨也儒之所/至孔丘也墨之所至墨翟也自孔子)¶
　(之死也有子張之儒有子思之儒有顔氏之儒有孟/氏之儒有漆雕氏之儒有仲梁氏之儒有孫氏之儒)¶
<pb:KR3a0006_WYG_012-1b>¶
　(有樂正氏之儒自墨子之死也有相里氏之墨有相/夫氏之墨有鄧陵氏之墨故孔墨之後儒分為八墨)¶
　(離為三取舍相反不同而皆自謂真孔墨不可復生/将誰定世之學乎修務訓曰美人者非必西施之種)¶
　(通士者不必/孔墨之類)夫(音/扶)衣小缺襟裂可以補而必待全匹¶
　而易之政小缺法令可以坊(古防/字)而必待雅頌乃治¶
　之是猶舍鄰之醫而求俞跗(音/夫)而後治病廢汙池之¶
　水待江海而後救火也(趙中庶子曰俞跗之為醫也/榒木為腦芷草為軀吹竅定)¶
　(腦死者復生韓非子曰失火而取水於海/海水雖多火必不滅矣逺水不救近火也)迂而不徑¶
　闕而無務是以教令不從而治煩亂夫(音/扶)善為政者¶
<pb:KR3a0006_WYG_012-2a>¶
　弊則補之决則塞之故吴子以法治楚魏(道應訓曰/吴起為楚)¶
　(令尹適魏問屈宜若曰王不知起之不肖而以為令/尹先生試觀起之為人也屈子曰将奈何吴起曰将)¶
　(衰楚國之爵而平其制禄捐其有餘而綏其不足砥/礪甲兵時爭利於天下屈子曰宜若聞之昔善治國)¶
　(家者不變其故不易其常今子将衰楚國之爵而平/其制禄捐其有餘而綏其不足是變其故易其常也)¶
　(行之者不利宜若聞之曰怒者逆徳也兵者凶器也/争者人之所末也今子隂謀逆徳好用凶器始人之)¶
　(所末逆之至也且子用魯兵不宜得志於齊而得志/焉子用魏兵不宜得志於秦而得志焉宜若聞之非)¶
　(禍人不能成禍吾固惑吾王之數逆天理戾人道至/今無禍差湏夫子也吴起惕然曰尚可更乎屈子曰)¶
　(成形之徒不可更也子不若敦愛而篤行之范睢曰/吴起事悼王使私不害公䜛不蔽忠言不取苟合行)¶
<pb:KR3a0006_WYG_012-2b>¶
　(不取苟容行義不顧毁譽/必欲覇主強國不辭禍凶)申商以法彊秦韓也(要畧/曰申)¶
　(子者韓昭釐之佐韓晉别國也地墽民險而介於大/國之間晉國之故禮未滅韓國之新法重出先君之)¶
　(令未收後君之令又下新故相反前後相繆百官背/亂不知所用故刑名之書生焉秦國之俗貪狼彊力)¶
　(寡義而趨利或威以刑而不可化以善可勸以賞而/不可厲以名被險而帶河四塞以為固地利形便畜)¶
　(積殷富孝公欲以虎狼之勢而吞諸侯故商鞅之法/生焉傳曰申不害荆人也故鄭之賤臣學術以干韓)¶
　(昭侯昭侯用為相内修政教外應諸侯十五年終申/子之身國治兵彊無侵韓者范睢曰公孫鞅事孝公)¶
　(極身毋二盡公不還私信賞罰以致治竭智能示情/素蒙怨咎欺舊交虜魏公子卬卒為秦禽将破敵軍)¶
　(攘地千里泰族訓曰申子之三符商鞅之啟塞皆掇/取之權一切之術也非治之大本事之恒常可博聞)¶
<pb:KR3a0006_WYG_012-3a>¶
　(而世傳/者也)¶
文學曰有國者選衆而任賢學者博覽而就善何必是¶
周公孔子故曰法之而已(齊俗訓曰夫待騕褭飛兎而/駕之則世莫乘車待西施毛)¶
(嬙而為配則終身不家矣然非待古之英俊而人自足/者因所有而並用之陸子曰音以比耳為美色以悦目)¶
(為歡是以衆聽所傾非假百里之操萬夫婉孌非俟/西子之顔故聖人隨世以擢佐明主因時而命官)今¶
商鞅吴起反聖人之道變亂秦俗其後政耗亂而不能¶
理流失而不可復愚人縱火於沛澤不能復振蜂蠆(音/瘥)¶
螫(音/式)人放死不能息其毒也(傳曰吴起削刑而車/裂商鞅峻法而支解)煩而¶
<pb:KR3a0006_WYG_012-3b>¶
止之躁而静之上下勞擾而亂益滋故聖人教化上與¶
日月俱照下與天地同流豈曰小補之哉¶
　御史曰衣缺不補則日以甚坊(古防/字)漏不塞則日以¶
　滋大河之始决於瓠子也涓涓爾及其卒氾(音/泛)濫為¶
　中國害菑梁楚破曹衞城郭壊沮稸(音/畜)積漂流百姓¶
　木棲千里無廬令孤寡無所依老弱無所歸(金人銘/曰涓涓)¶
　(不壅将成江河緜緜不絶将成網羅青青不伐将尋/斧柯誠不能慎之禍之根也曰是何傷禍之門也)¶
　故先帝閔悼其菑親省河堤(通作/隄)舉禹之功河流以¶
<pb:KR3a0006_WYG_012-4a>¶
　復曺衞以寧百姓戴其功詠其徳歌宣房塞萬福来¶
　焉亦猶是也如何勿小補哉(漢武帝瓠子歌曰頽林/竹兮楗石菑宣房塞兮)¶
　(萬福/来)¶
文學曰河决若甕口而破千里况禮决乎其所害必多¶
矣(樂王鮒曰江出汶山其源若甕口至楚國其廣千里/無他故其下流多也晏子曰君子無禮是庶人也庶)¶
(人無禮是禽獸也夫臣勇多則弑其君子力多則弑其/長然而不敢惟禮之謂也禮者所以御民轡者所以御)¶
(馬也無禮而能治國家者未之聞也他日又謂景公曰/自齊國五尺已上力皆能勝嬰與君所以不敢者畏禮)¶
(也故自天子無禮則無以守社稷諸侯無禮則無以守/其國大夫無禮則無以守其家為人上無禮則無以使)¶
<pb:KR3a0006_WYG_012-4b>¶
(其下為人下無禮則無以事其上兄弟無禮則不同居/人而無禮不若遄死刑法志曰書云伯夷降典折民惟)¶
(刑言制禮以止刑猶隄之防溢水也今隄防陵遲禮制/未立死刑過制生刑易犯飢寒並至窮斯濫溢豪傑擅)¶
(私為之囊槖姦有所隠則狃/而寖廣此刑之所以蕃也)今斷獄嵗以萬計犯法滋¶
多其為菑豈特曺衞哉夫(音/扶)知塞宣房而福来不知塞¶
亂原而天下治也周國用之刑錯不用黎民若四時各¶
終其序而天下不孤頌曰綏我眉夀介以繁祉此天為¶
福亦不小矣誠信禮義如宣房功業已立垂拱無為有¶
司何補法令何塞也¶
<pb:KR3a0006_WYG_012-5a>¶
　御史曰犀銚(音/調)利鉏(音/鋤)五榖之利而閒(音/閑)草之害也¶
　明理正法姦邪之所惡(音/汙)而良民之福也故曲木惡¶
　(音/汙)直䋲姦邪惡(音/汙)正法(諸御已曰土負水者平木負/䋲者正韓非子曰法不阿貴)¶
　(䋲不撓曲法之所加智/者弗能辭勇者非敢争)是以聖人審於是非察於治¶
　亂故設明法陳嚴刑坊(古防/字)非矯邪若檼(音/隠)栝(音/括)輔¶
　檠之正弧(音/胡)刺(音郎/逹反)也(檼揉曲者也栝正方者也輔/檠輔正弓弩者也弧刺弓之)¶
　(不正者也荀子曰不/得排檠則不能自正)故水者火之備法者止姦之禁¶
　也無法勢雖賢人不能以為治無甲兵雖孫吴不能¶
<pb:KR3a0006_WYG_012-5b>¶
　以制敵(吴越春秋曰吴王登臺向南風而嘯有頃而/嘆羣臣莫有曉王意者子胥深知王之不定)¶
　(将欲伐楚乃薦孫子於王孫子者名武吴人也善為/兵法辟隠深居世人莫知其能胥乃明知鑒辯知孫)¶
　(子可以折衝銷敵乃一旦與吴王論兵七薦孫子吴/王曰子胥託言進士欲以自納而召孫子問以兵法)¶
　(每陳一篇王不知口之稱善傳曰吴起者衞人也好/用兵聞魏文侯賢欲事之文侯問李克曰吴起何如)¶
　(人哉克曰起貪而好色然用兵司馬穰苴不/能過也於是魏文侯以為将擊秦㧞五城)是以孔¶
　子倡以仁義而民從風(雜事篇曰孔子在州里篤行/孝道居於闕黨闕黨之子弟)¶
　(畋漁分有親者得多孝以化之也是以七十二子自/逺方至服從其徳魯有沈猶氏者旦飲羊飽之以欺)¶
　(市人公慎氏有妻而淫慎潰氏奢侈驕佚魯市之鬻/牛馬者善豫賈孔子将為魯司宼沈猶氏不敢朝飲)¶
<pb:KR3a0006_WYG_012-6a>¶
　(其羊公慎氏出其妻慎潰氏踰境而徙魯之鬻馬牛/者不豫賈布政以待之也既為司冦季孟墮郈費之)¶
　(城齊人歸所侵魯之地由積正之/所致也故曰其身正不令而行)伯夷遁首陽而民¶
　不可化(伯夷傳曰武王已平殷亂天下宗周而伯夷/耻之義不食周粟隠於首陽山采薇而食之)¶
　(遂餓/而死)¶
文學曰法能刑人而不能使人廉能殺人而不能使人¶
仁(泰族訓曰易曰豐其屋蔀其家窺其户閴其無人無/人者非無衆庻也言無聖人以統理之也民無廉耻)¶
(不可治也非修禮義亷耻不立民不知禮義法弗能正/也非崇善廢醜而向禮義無法不可以為治也不知禮)¶
(義不可以行法法能殺不孝者而不能使為孔曽之行/法能刑竊盗者而不能使人為伯夷之亷孔子弟子七)¶
<pb:KR3a0006_WYG_012-6b>¶
(十養徒三千人皆入孝出悌言為文章行為儀表教人/之所成也墨子服役者百八十人皆可使赴火蹈刃死)¶
(不還踵化/之所致也)所貴良醫者貴其審消息而退邪氣也非貴¶
其下鍼(音/針)石而鑚肌膚也所貴良吏者貴其絶惡於未¶
萌使之不為非非貴其拘之囹(音/零)圄(音/語)而刑殺之也(泰/族)¶
(訓曰所以貴扁鵲者非貴其隨病而調藥貴其擪息脉/血知病之所從生也所以貴聖人者非貴随罪而鑒刑)¶
(也貴其知亂之所由起也若不修其風俗而縱之淫/辟乃隨之以刑䋲之以法雖殘賊天下弗能禁也)今¶
之所謂良吏者文察則以禍其民強力則以厲其下不¶
本法之所由生而専已之殘心文誅假法以陷不辜累¶
<pb:KR3a0006_WYG_012-7a>¶
無罪以子及父以弟及兄一人有罪州里驚駭十家奔¶
亡若癰疽之相濘(音/佞)色淫之相連一節動而百枝揺詩¶
云舍彼有罪既伏其辜若此無罪淪胥以鋪痛傷無罪¶
而累也非患銚(音/調)耨之不利患其舍草而去苖也非患¶
無凖平患其舍枉而䋲直也故親近為過不必誅是鉏¶
(音/鋤)不用也疏逺有功不必賞是苖不養也故世不患無¶
法而患無必行之法也(韓非子曰明君之行賞也曖乎/如時雨百姓利其澤其行罰也)¶
(畏乎如雷霆神聖不能解也故明君無偷賞無赦罰賞/偷則功臣墮其業赦罪則姦人易為非是故誠有功則)¶
<pb:KR3a0006_WYG_012-7b>¶
(雖疏賤必賞誠有過則雖近愛必誅疏賤必賞近愛必/誅則疏賤者不怠而近愛者不驕也主術訓曰衡之於)¶
(左右無私輕重故可以為平䋲之於内外無私曲直故/可以為正人主之於用法無私愛憎故可以為命夫奸)¶
(不能枉讒不能亂徳無所立怨無所藏是任術而釋人/心也故為治者不與焉又曰法者天下之度量而人主)¶
(之凖䋲也縣法者法不法也設賞者賞當賞也法定之/後中程者賞缺䋲者誅尊貴者不輕其罰而卑賤者不)¶
(重其刑犯法者雖賢必誅中度者雖不肖必無罪是故/公道通而私道塞矣荀恱曰賞罰政之柄也明賞必罰)¶
(審信慎令賞以勸善罰以懲惡人主不妄賞非徒愛其/財也賞妄行則善不勸矣不妄罰非徒慎其刑也罰妄)¶
(行則惡不懲矣賞不勸謂之止善罰不懲謂之縱/惡在上者能不止下為善不縱下為惡則國治矣)¶
　　周秦第五十七¶
<pb:KR3a0006_WYG_012-8a>¶
　御史曰春秋罪人無名號謂之云盗所以賤刑人而¶
　絶之人倫也故君不臣士不友於閭里無所容故民¶
　始犯之命不軌之民犯公法以相寵(古本作籠/籠包舉也)舉棄¶
　其親不能伏節死理遁逃相連自䧟於罪其被刑戮¶
　不亦宜乎一室之中父兄之際若身體相屬一節動¶
　而知於心故今自關内侯以下比地於伍居家相察¶
　出入相司父不教子兄不正弟舍是誰責乎¶
文學曰古者周其禮而明其教禮周教明不從者然後¶
<pb:KR3a0006_WYG_012-8b>¶
等之以刑刑罰中(去/聲)民不怨故舜施四罪而天下咸服¶
誅不仁也(萬章曰舜流共工于幽州放驩兠于崇山殺/三苖于三危殛鯀于羽山四罪而天下咸服)¶
(誅不/仁也)輕重各服其誅刑必加而無赦赦惟疑者若此則¶
世安得不軌之人而罪之今殺人者生剽(音/漂)攻竊盗者¶
富故良民内解(音/懈)怠輟耕而隕(音/允)心古者君子不近刑¶
人刑人非人也身放殛(音/亟)而辱後世故無賢不肖莫不¶
耻也(曲禮曰刑不上大夫刑人不在君側王制曰公家/不畜刑人大夫弗養士遇之塗弗與言也屏之四)¶
(方唯其所之不及以政示弗故生也春秋曰閽弑吴子/餘祭公羊傳曰閽者何門人也刑人也刑人則曷為謂)¶
<pb:KR3a0006_WYG_012-9a>¶
(之閽刑人非其人也君子不近刑人近刑人則輕死之/道也榖梁傳曰閽門者也寺人也不稱名姓閽不得齊)¶
(於人不稱其君閽不得君其君也禮君不使無耻不近/刑人不狎敵不邇怨賤人非所貴也貴人非所刑也刑)¶
(人非所近也舉至賤而加之吴子吴子近刑人也閽弑/吴子餘祭仇之也司馬遷曰禍莫憯於欲利悲莫痛於)¶
(傷心行莫醜於辱先詬莫大於宫刑刑餘之人無所比/數非一世也所從来逺矣昔衞靈公與雍渠同載孔子)¶
(適陳商鞅因景監見趙良寒心同子參乗袁絲變色自/古而耻之夫以中才之人事有闗於宦豎莫不傷氣而)¶
(况於慷慨/之士乎)今無行(去/聲)之人貪利以䧟其身䝉戮辱而捐¶
(音/娟)禮義恒於苟生何者一日下蠶室(三輔黄圖云蠶室/行腐刑之所也)¶
創(音/瘡)未瘳(音/抽)宿衞人主出入宫殿得由受奉(音/俸)禄食大¶
<pb:KR3a0006_WYG_012-9b>¶
官享賜身以尊榮妻子獲其饒故或載卿相(去/聲)之列就¶
刀鋸而不見閔况衆庶乎夫(音/扶)何耻之有廢其徳教而¶
責之以禮義是虐民也春秋曰子有罪執其父臣有罪¶
執其君聽失之大者也(春秋曰晉人執季孫行父舍之/于苕丘公羊傳曰執未有言舍)¶
(之者此其言舍之何仁之也曰在招丘悕矣執未有言/仁之者此其言仁之何代公執也其代公執奈何前此)¶
(者晉人来乞師而不與公會晉侯將執公季孫行父曰/此臣之罪也於是執季孫行父成公将會厲公會不當)¶
(期将執公季孫行父曰臣有罪執其君子有罪執其父/此聽失之大者也今此臣之罪也舍臣之身而執臣之)¶
(君臣恐聽失之為宗廟/羞也於是執季孫行父)今以子誅父以弟誅兄親戚小¶
<pb:KR3a0006_WYG_012-10a>¶
坐什伍相連若引根本之及華葉傷小指之累四體也¶
如此則以有罪誅及無罪無罪者寡矣(泰族訓曰使民/居處相司有罪)¶
(相覺於以舉姦非不掇也然而傷和睦之心而搆仇讐/之怨故事有鑿一孔而生百隟樹一物而生萬葉者所)¶
(鑿不足以為便而所開足以為敗所樹不足以為利而/所生足以為害說山訓曰楚王亡其援而林木為之殘)¶
(宋君亡其珠而池魚為之/殫許慎曰言禍相及也)臧文仲治魯勝其盗而自矜¶
子貢曰民将欺而况民盗乎故吏不以多斷為良毉(音/衣)¶
不以多刺為工子産刑二人殺一人道不拾遺而民無¶
誣心(禮書曰古者帝堯之治天下也葢殺一人刑二/人而天下治傳曰威厲而不試刑措而不用)故¶
<pb:KR3a0006_WYG_012-10b>¶
為民父母以養疾子長(音/掌)恩厚而已自首匿相坐之法¶
立骨肉之恩廢而刑罪多(衞鞅傳曰孝公既用衞鞅以/衞鞅為左庶長卒定變法之)¶
(令令民為什伍而相收司連坐不告姦者腰斬告姦者/與斬敵首同賞匿姦者與降敵同罰民有二男以上不)¶
(分異者/倍其賦)聞父母之於子雖有罪猶匿之豈不欲服罪爾¶
子為父隱父為子隱未聞父子之相坐也聞兄弟緩追¶
以免賊未聞兄弟之相坐也聞惡(音/汙)惡止其人疾始而¶
誅首惡未聞什伍之相坐(葉公語孔子曰吾黨有直躬/者其父攘羊而子證之孔子)¶
(曰吾黨之直者異於是父為子隠子為父隠直在其中/矣春秋曰閔公二年秋八月辛丑公薨公羊傳曰公薨)¶
<pb:KR3a0006_WYG_012-11a>¶
(何以不地隱之也何隱爾弑也孰弑之慶父也殺公子/牙今将爾季子不免慶父弑二君何以不誅将而不免)¶
(遏惡也既而不可及緩追逸賊親親之道也春秋曰曺/公孫會自鄸出奔宋公羊傳曰奔未有言自者此其自)¶
(何畔也畔則曷為不言其畔為公子喜時之後諱也春/秋為賢者諱何賢乎公子喜時讓國也其讓國奈何曺)¶
(伯廬卒于師則未知公子喜時從與公子負芻從與或/為主于國或為主于師公子喜時見公子負芻之當主)¶
(也逡廵而退賢公子喜時則曷為為會諱君子之善善/也長惡惡也短惡惡止其身善善及子孫賢者子孫故)¶
(君子為之諱也春秋曰僖公十有七年夏滅項公羊傳/曰孰滅之齊滅之曷為不言齊滅之為桓公諱也春秋)¶
(為賢者諱此滅人之國何賢爾君子之惡惡也疾始善/善也樂終桓公嘗有繼絶存亡之功故君子為之諱也)¶
(春秋曰晉趙盾弑其君夷臯榖梁傳曰穿弑也盾不弑/而曰盾弑何也以罪盾也其以罪盾何也曰靈公朝諸)¶
<pb:KR3a0006_WYG_012-11b>¶
(大夫而暴彈之觀其辟丸也趙盾入諫不聽出亡至於/郊趙穿弑公而後反趙盾史狐書賊曰趙盾弑公盾曰)¶
(天乎天乎予無罪孰為盾而忍弑其君者乎史狐曰子/為正卿入諫不聽出亡不逺君弑反不討賊則志同志)¶
(同則書重非子而誰故書之曰晉趙盾弑其君夷臯者/過在下也書云父不慈子不祗兄不友弟不恭不相及)¶
(也孟子曰昔者文王/之治岐也罪人不孥)老子曰上無欲而民樸上無事而¶
民自富君君臣臣父父子子比地何伍而執政何責也¶
　御史曰夫(音/扶)負千鈞之重以登無極之髙垂峻崖(音/涯)¶
　之峭(音/俏)谷下臨不測之淵雖有慶忌之健賁育之勇¶
　莫不震慴(音/疉)悚慄者知墜(音/遂)則身首肝腦塗山石也¶
<pb:KR3a0006_WYG_012-12a>¶
　故未嘗灼(音/勺)而不敢握火者見其有灼也未嘗傷而¶
　不敢握刃者見其有傷也(慶忌吴王僚之子也足躡/麋鹿手搏兕虎孟賁衞之)¶
　(勇士水行不避蛟龍陸行不避狼虎夏育衞人力舉/千鈞吕氏春秋曰孟賁過於河先其五船人怒而以)¶
　(楫虓其頭顧不知其孟賁也中河孟賁瞋目而視船/人髮植目裂鬂指舟中之人盡揚播入於河使船人)¶
　(知其孟賁弗敢直視渉無先者子産曰夫火形嚴故/人鮮灼水形懦故人多溺汜論訓曰未嘗灼而不敢)¶
　(握火者見其有所燒也未嘗傷而不敢握刃者見其/有所害也由此觀之見者可以論未發也而觀小節)¶
　(足以知/本體矣)彼以知為非罪之必加而戮及父兄必懼而¶
　為善故立法制辟若臨百仞之壑握火陷刃則民畏¶
<pb:KR3a0006_WYG_012-12b>¶
　忌而無敢犯禁矣慈母有敗子小不忍也嚴家無悍¶
　(音/旱)虜篤(秦紀/作督)責急也(韓非子曰夫嚴家無悍虜而慈/母有敗子吾是以知威勢之可)¶
　(以禁暴而徳厚之不足以止亂也夫聖人之治國不/恃人之為吾善也而用其不得為非也故不務徳而)¶
　(務法又曰慈母之於弱子也愛不可為前然而弱子/有僻行使之隨師有惡病使之事醫不隨師則陷於)¶
　(刑不事醫則疑於死慈母雖愛無益於振刑救死則/存子者非愛也子母之性愛也臣主之權筴也母不)¶
　(能以愛存家君/安能以愛存國)今不立嚴家之所以制下而修慈母¶
　之所以敗子則惑矣(李斯曰明主聖王之所以能久/處尊位長執重勢而獨擅天下)¶
　(之利者非有異道也能獨斷而審督責必深罰故天/下不敢犯也今不務所以不犯而事慈母之所以敗)¶
<pb:KR3a0006_WYG_012-13a>¶
　(子也則亦不察/於聖人之論矣)¶
文學曰紂為炮(音/庖)烙(音/洛)之刑而秦有收孥(音/奴)之法(六韜/曰紂)¶
(患刑輕乃更為銅柱以膏塗之加於然炭之上使有罪/者縁焉滑跌墮火中紂與妲已笑以為樂名曰炮烙之)¶
(刑應劭曰孥子也秦法一人有罪并其室家/司馬貞曰收録其妻子沒入為官奴婢也)趙髙以峻¶
文决罪於内百官以峭(音/俏)法斷割於外死者相枕席刑¶
者相望百姓側目重足不寒而慄(顔師古曰側目言深/憚之也重累也言其)¶
(極恐懼不敢自寛/縱也慄竦縮也)詩云謂天盖髙不敢不局謂地盖厚¶
不敢不蹐哀今之人胡為虺蜥方此之時豈特冒火蹈¶
<pb:KR3a0006_WYG_012-13b>¶
刃哉然父子相背兄弟相慢至於骨肉相殘上下相殺¶
非刑輕而罰不必令太嚴而仁恩不施故政寛則下親¶
上政嚴則民謀主(孔子曰政寛則民慢慢則糾之以猛/猛則民殘殘則施之以寛寛以濟猛)¶
(猛以濟寛/政是以和)晉厲以幽(人間訓曰昔晉厲公南伐楚東伐/齊西伐秦北伐燕兵横行天下而)¶
(無所綣威服四方而無所詘遂合諸侯於嘉陵氣充志/驕淫侈無度暴虐萬民内無輔拂之臣外無諸侯之助)¶
(戮殺大臣親近導䛕明年出逰匠驪氏欒書中行/偃刼而幽之諸侯莫之救百姓莫之哀三月而死)二世¶
見殺(雜事篇曰秦二世胡亥之為公子也昆弟數人詔/置酒饗羣臣召諸子諸子賜食先罷胡亥下堦視)¶
(羣臣陳履状善者因行踐敗而去諸子聞見之者莫不/太息及二世即位皆知天下必棄之也故二世惑於趙)¶
<pb:KR3a0006_WYG_012-14a>¶
(髙輕大臣不顧下民是以陳勝奮臂於關東閻樂作亂/於望夷閻樂趙髙之壻也為咸陽令詐為逐賊将吏卒)¶
(入望夷宫攻射二世就數二世欲加刃二世懼入将自/殺有一宦者從之二世謂曰何為至於此也宦者曰知)¶
(此久矣二世曰子何不早言對曰臣以不言故得至/於此使臣言死久矣然後二世喟然悔之遂自殺)惡¶
(音/烏)在峻法之不犯嚴家之無悍(音/旱)虜也聖人知之是以¶
務恩而不務威故髙皇帝約秦苛法慰怨毒之民而長¶
(音/掌)和睦之心唯恐刑之重而徳之薄也是以施恩無窮¶
澤流後世(左雄曰六國并秦坑儒泯典剗革五等更立/郡縣縣設令長郡置守尉什伍相司封豕其)¶
(民大漢受命雖未復古然克慎庶民蠲苛救敝悦以濟/難撫而循之至於文景天下康乂張敞曰武王入殷先)¶
<pb:KR3a0006_WYG_012-14b>¶
(去炮烙之刑高祖鑒秦唯定三章之法皆疾惡嚴刻務/崇温厚仁賢之政流聞後世夫明哲之君網漏吞舟之)¶
(魚然後三光明於上人物悦/於下言之若迂其效甚近)商鞅吴起以秦楚之法為¶
輕而累之上危其主下沒其身或非特慈母乎¶
　　詔聖第五十八¶
　御史曰夏后氏不信言殷誓周盟徳信彌衰(檀弓曰/魯人有)¶
　(周豐也者哀公執摯請見之而曰不可公曰我其已/夫使人問焉曰有虞氏未施信於民而民信之夏后)¶
　(氏未施敬於民而民敬之何施而得斯於民也對曰/墟墓之間未施哀於民而民哀社稷宗廟之中未施)¶
　(敬於民而民敬殷人作誓而民始畔周人作㑹而民/始疑苟無禮義忠信誠慤之心以涖之雖固結之民)¶
<pb:KR3a0006_WYG_012-15a>¶
　(其不/解乎)無文武之人欲修其法此殷周之所以失勢而¶
　見奪於諸侯也(哀公問政孔子曰文武之政布在方/策其人存則其政舉其人亡則其政)¶
　(息荀子曰有治人無治法羿之法非亡也而羿不世/中禹之法猶存而夏不世王故法不能獨立得其人)¶
　(則存失其人則亡法者治/之端也君子者法之原也)故衣弊而革裁法弊而更¶
　制(董仲舒曰琴瑟不調甚者必解而更張之乃可鼔/也為政而不行甚者必變而更化之乃可理也當)¶
　(更張而不更張雖有良工不能善調也當更化而不/更化雖有大賢不能善治也泰族訓曰天地之道極)¶
　(則反盈則損故聖人事窮而更為法弊而改制非樂/變古易常也将以救敗扶衰黜淫濟非以調天地之)¶
　(氣順萬物/之宜也)髙皇帝時天下初定發徳音行三章之令¶
<pb:KR3a0006_WYG_012-15b>¶
　權也非撥亂反正之常也(刑法志曰漢興髙祖初入/關約法三章曰殺人者死)¶
　(傷人及盗抵罪蠲削煩苛兆民大悦其後四夷未附/兵革未息三章之法不足以禦姦於是相國蕭何攈)¶
　(摭秦法取其宜於/時者作律九章)其後法稍犯不正於理故姦萌而¶
　甫刑作王道衰而詩刺彰諸侯暴而春秋譏夫(音/扶)少¶
　目之網不可以得魚三章之法不可以為治(任昉曰/淳源既)¶
　(逺天討是因畫衣象服以致刑厝草纓艾蹕民不能/犯及淳徳下衰運距澆季湯刑禹政不足禁姦九法)¶
　(三章無以息訟所以赭衣塞路圄犴成市凝脂已疎/秋荼非苦姦吏為市生殺並用可為慟哭豈徒一緒)¶
　故令不得不加法不得不多唐虞畫衣冠非阿湯武¶
<pb:KR3a0006_WYG_012-16a>¶
　刻肌膚非故時世不同輕重之務異也(漢文帝曰盖/聞有虞氏之)¶
　(時畫衣冠異章服以為戮而民弗犯者何治之至也/尚書大傳曰古之用刑者畫象而不犯盖上刑赭衣)¶
　(不純中刑雜履下刑墨幪以居州里而人耻之白虎/通曰五帝畫象者其服象五刑也犯墨者幪巾犯劓)¶
　(者赭其衣犯髕者以墨幪其髕處而畫之犯宫者履/屝犯大辟者布衣無領尚書云五刑有服此之謂矣)¶
　(後世大刑用甲兵其次用斧鉞中刑用刀鋸其次用/鑚鑿薄刑用鞭朴盖嚴刑而人不禁也雜言曰世異)¶
　(則事變事變則時移時移則俗易是以君子先相其/土地而裁其器觀其俗而和其風揔衆議而定其教)¶
文學曰民之仰法猶魚之仰水水清則静濁則擾(傳曰/水濁)¶
(則魚喁令苛則民亂城峭則崩岸峭則陂故吴起削刑/而車裂商鞅峻法而支解陸賈曰君子為治也混然無)¶
<pb:KR3a0006_WYG_012-16b>¶
(事寂然無聲官府若無人亭落若無吏郵無夜行之卒/鄉無夜召之正耆老甘味於堂丁男耕芸于野主術訓)¶
(曰水濁則魚噞政苛則民亂是以上多故則下多詐上/多事則下多態上煩擾則下不定上多求則下交爭不)¶
(直之於本而事之於末譬猶揚堁而弭塵抱薪以救火/也鄧晳子曰夫水濁則無掉尾之魚政苛則無逸樂之)¶
(士故令煩則民詐政擾則民不定不治其本而/務其末譬如拯溺踵之以石救火投之以薪)擾則不¶
安其居静則樂(音/洛)其業樂(音/洛)其業則富富則仁生澹(古/音)¶
(贍/)則爭止是以成康之世賞無所施法無所加非可刑¶
而不刑民莫犯禁也非可賞而不賞民莫不仁也若斯¶
則吏何事而理(董仲舒曰聖王之治天下也少則習之/學長則材諸位爵禄以養其徳刑罰以)¶
<pb:KR3a0006_WYG_012-17a>¶
(威其惡故民曉於禮誼而耻犯其上武王行大誼平殘/賊周公作禮樂以文之至於成康之隆囹圄空虚四十)¶
(餘年此亦教化之漸而仁誼之流非獨傷肌膚之效也/孔子曰政之不行也教之不成也爵禄不足勸也刑罰)¶
(不足耻也故上不可以䙝刑而輕爵康/誥曰敬明乃罰甫刑曰播刑之不廸)今之治民者若¶
御拙馬行則頓之止則擊之身創(音/瘡)於箠(推上/聲)吻(音/刎)傷¶
於䘖求其無失何可得乎乾谿之役土崩梁氏(楚書曰/楚靈王)¶
(七年作章華臺下令内亡人實之十二年春靈王樂乾/谿不能去也國人苦役夏四月公子比自晉歸楚立為)¶
(王以公子棄疾為司馬先除王宫使觀從從師于乾谿/令楚衆曰國有王矣先歸復爵邑田室後者遷之師及)¶
(訾梁楚衆皆潰去靈王而歸五月癸亥王縊於芋尹申/亥氏申亥以其二女殉而葬之公羊傳曰此弑其君其)¶
<pb:KR3a0006_WYG_012-17b>¶
(言歸何歸無惡於弑立也歸無惡於弑立者何靈王為/無道作乾谿之臺三年不成楚公子棄疾脅比而立之)¶
(然後令于乾谿之役曰比已立矣後歸者不得復其田/里衆罷而去之靈王經而死泰族訓曰靈王作章華之)¶
(臺發乾谿之役外内騷動百姓罷弊棄疾乗民之怨而/立公子子比百姓放臂而去之餓於乾谿食莽飲水枕)¶
(塊而/死)内潰不能禁峻法不止故罷(音/疲)馬不畏鞭箠(推上/聲)¶
罷(音/疲)民不畏刑法雖曽(音/増)而累之其亡(音/無)益乎(孔子曰/鞭扑之)¶
(子不從父之教刑戮之民不從君之政言疾/之難行故君子不急斷不意使以為亂源)¶
　御史曰嚴牆三仞樓季難之山髙干雲牧豎登之故¶
　峻則樓季難三仞陵夷則牧豎易山巔(韓非子曰城/髙五丈而樓)¶
<pb:KR3a0006_WYG_012-18a>¶
　(季不輕犯泰山之髙百仞而跛䍧牧其上夫樓季也/而難五丈之險豈跛䍧也而易百仞之髙哉峭壍之)¶
　(勢異/也)夫(音/扶)鑠金在鑪莊蹻(音/脚)不顧錢刀在路匹婦掇¶
　之(掇拾/取也)非匹婦貪而莊蹻(音/脚)廉也輕重之制異而利¶
　害之分(音/問)明也(韓非子曰布帛尋常庸人不釋鑠金/百鎰盗跖不搏者非庸人之心尋常)¶
　(之利深而盗跖之欲淺也又不以盗跖之行為輕百/鎰之重也摶必隨手刑則盗跖不搏百鎰而罰不必)¶
　(行也則庸人/不釋尋常)故法令可仰而不可踰可臨而不可入¶
　詩云不敢暴虎不敢馮河為其無益也魯好(去/聲)禮而¶
　有季孟之難(去/聲)燕噲好(去/聲)讓而有子之之亂(人間訓/曰魯季)¶
<pb:KR3a0006_WYG_012-18b>¶
　(氏與郈氏鬭雞郈氏芥其雞而季氏為之金距季氏/之雞不勝季平子怒因侵郈氏之宫而築之郈昭伯)¶
　(怒傷之魯昭公曰禱於襄公之廟舞者二人而已其/餘盡舞於季氏季氏之無道無上久矣其誅必危社)¶
　(稷公以告子家駒子家駒曰季氏之得衆三家為一/其徳厚其威強君胡得之昭公弗聽使郈昭伯将卒)¶
　(以攻之仲孫氏季孫氏相與謀曰無季氏死亡無日/矣遂興兵以救之郈昭伯不勝而死魯昭公出奔齊)¶
　(燕世家曰蘓秦之在燕與其相子之為婚而蘓代與/子之交及蘓秦死而齊宣王復用蘓代燕噲三年與)¶
　(楚三晉攻秦不勝而還子之相燕貴重主斷蘓代為/齊使於燕燕王問曰齊王奚如對曰必不霸燕王曰)¶
　(何也對曰不信其臣蘇代欲以激燕王以尊子之也/於是燕王大信子之子之因遺蘇代百金而聽其所)¶
　(使鹿毛夀謂燕王曰不如以國讓相子之人之謂堯/賢者以其讓天下於許由許由不受有讓天下之名)¶
<pb:KR3a0006_WYG_012-19a>¶
　(而寔不失天下今王以國讓於子之子之必不敢受/是王與堯同行也燕王因屬國於子之子之大重或)¶
　(曰禹薦益已而以啟人為吏及老而以啟人為不足/任乎天下傳之於益已而啟與交黨攻益奪之天下)¶
　(謂禹名傳天下於益已而實令啟自取之今王言屬/國於子之而吏無非太子人者是名屬子之而實太)¶
　(子用事也王因收印自三百石已上而效之子之子/之南面行王事而噲老不聽政顧為臣國事皆决於)¶
　(子之三年國大亂百姓恫怨人間訓曰徐偃王為義/而滅燕子噲行仁而亡哀公好儒則削代君為墨而)¶
　(殘齊俗訓曰有扈氏為義而亡知義而不知宜也魯/治禮而削知禮而不知體也汜論曰昔楚恭王戰於)¶
　(隂陵潘尫養由基黄衰㣲公孫丙相與簒之恭王懼/而失體黄衰㣲舉足蹵其體恭王乃覺怒其失禮奮)¶
　(體而起四大夫載而行此所謂失禮而有大功也昔/蒼吾繞娶妻而美以讓兄此所謂忠愛而不可行也)¶
<pb:KR3a0006_WYG_012-19b>¶
　禮讓不足禁邪而刑法可以止暴明君據法故能長¶
　制羣下而久守其國也(韓非子曰今有不才之子父/母怒之弗為改鄉人譙之弗)¶
　(為動師長教之弗為變夫以父母之愛鄉人之行師/長之智三美加焉而終不動其脛毛不改州部之吏)¶
　(操官兵推公法而求索姦人然後恐懼變其節易其/行矣故父母之愛不足以教子必待州郡之嚴刑者)¶
　(民固驕於愛聽於刑矣故/明王峭其法而嚴其刑)¶
文學曰古者明其仁義之誓使民不踰乎上刑之不教¶
而殺是以虐也(孔子曰不戒責成害也慢令致期暴也/不教而誅賊也君子為政避此三者且)¶
(詩曰載色載笑匪怒伊教子貢曰託法而治謂之暴不/戒致期謂之虐不教而誅謂之賊以身勝人謂之責責)¶
<pb:KR3a0006_WYG_012-20a>¶
(者失身賊者失臣虐者失政暴者失民/居上位行此四者而不亡者未之有也)與其刑不可踰¶
不若義之不可踰也聞禮義行而刑罰中(去/聲)未聞刑罰¶
行而孝悌興也(傳曰天設其髙而日月成明地設其厚/而山陵成名上設其道而百事得序自)¶
(周衰壊以来王道廢而不起禮義絶而不繼秦之時非/禮義棄詩書略古昔大滅聖専為苟妄以貪利為俗以)¶
(較獵為化而天下大亂於是兵作而火起暴露居外而/民以侵漁遏奪相攘為服習離聖王光烈之日久逺未)¶
(嘗見仁義之道被禮樂之風是以嚚頑無禮而肅敬日/益凌遲以威武相攝妄為佞人不避禍患此所以難治)¶
(也/)髙牆狹基不可立矣嚴法峻刑不可久也二世信趙¶
髙之計渫(音/洩)篤(秦紀/作督)責而任誅斷刑者半道死者日積¶
<pb:KR3a0006_WYG_012-20b>¶
殺民多者為忠厲民悉者為能百姓不勝(音/升)其求黔(音/拑)¶
首不勝(音/升)其刑(秦謂人為黔首/言其頭黒也)海内同憂而俱不聊生¶
(李斯傳曰太子胡亥立為二世皇帝以趙髙為郎中令/常侍中用事二世燕居乃召髙與謀事趙髙曰嚴法而)¶
(刻刑令有罪者相坐誅至收族滅大臣而逺骨肉盡除/去先帝故臣更置陛下所親信者近之害除而姦謀塞)¶
(陛下則髙枕肆志寵樂矣二世然髙之言乃更為法律/於是羣臣諸公子有罪輒下髙令鞠治之殺大臣䝉毅)¶
(等公子十二人僇死咸陽市十公主矺死於杜財物入/於縣官相連坐者不可勝數法令誅罰日益刻深羣臣)¶
(人人自危欲畔秦者衆又作阿房之宫治直馳道賦歛/愈重戍徭無已於是楚戍卒陳勝吴廣等作亂起於山)¶
(東豪俊相立自置為侯/王叛秦兵至鴻門而却)故過任之事父不得於子無已¶
<pb:KR3a0006_WYG_012-21a>¶
之求君不得於臣(秦策曰語云戰勝而國危者物不斷/也功大而權輕者地不入也故過任)¶
(之事父不得於子無已之求君不得於臣故㣲之為/著者強察乎息民之為用者霸明乎輕之為重者王)死¶
不再生窮鼠齧貍匹夫奔萬乘(去/聲)舍人折弓陳勝吴廣¶
是也(汜論曰鄭子陽剛毅而好罰其於罰也執而無赦/舍人有折弓者畏罪而恐誅則因猘狗之驚以殺)¶
(子陽許慎曰舍人家臣也國人逐猘狗以亂擾舍人因/之以殺子陽畏其嚴也徐樂曰陳渉無千乘之尊尺土)¶
(之地身非王公大人名族之後無鄉曲之譽非有孔墨/曽子之賢陶朱猗頓之富然起窮巷奮棘矜偏袒大呼)¶
(而天下從風此其故何也由民困而主不恤下怨而上/不知也俗已亂而政不修此三者陳渉之所以為資也)¶
當此之時天下期俱起方面而攻秦聞不一期而社稷¶
<pb:KR3a0006_WYG_012-21b>¶
為墟惡(音/烏)在其能制羣下而久守其國也御史黙然不¶
對¶
　大夫曰瞽師不知白黒而善聞言儒者不知治世而¶
　善訾(音/紫)議夫(音/扶)善言天者合之人善言古者考之今¶
　(漢武帝曰善言天者必有徴/於人善言古者必有騐於今)令何為施法何為加湯¶
　武全肌骨而殷周治秦國用之法弊而犯二尺四寸¶
　之律古今一也或以治或以亂(賈生曰為人主計者/莫如先審取舍取舍)¶
　(之極定於内而安危之萌應於外矣安者非一日而/安也危者非一日而危也皆以積漸然不可不察也)¶
<pb:KR3a0006_WYG_012-22a>¶
　(人主之所積在其取舍以禮義治之者積禮義以刑/罰治之者積刑罰刑罰積而民怨背禮義積而民和)¶
　(親故世主欲民之善同而所以使民善者或異或道/之以徳教或敺之以法令道之以徳教者徳教洽而)¶
　(民氣樂敺之以法令者法令極而民風哀哀樂之感/禍福之應也秦王之欲尊宗廟而安子孫與湯武同)¶
　(然而湯武廣大其徳行六七百嵗而弗失秦王治天/下十餘嵗則大敗此亡它故矣湯武之定取舍審而)¶
　(秦王之定取/舍不審矣)春秋原罪甫刑制獄(孟子曰世衰道㣲/邪説暴行有作臣)¶
　(弑其君者有之子弑其父者有之孔子懼作春秋春/秋天子之事也是故孔子曰知我者其惟春秋乎罪)¶
　(我者其惟春秋乎孔子成春秋而亂臣賊子懼霍諝/曰春秋之義原情定過赦事誅意故許止以弑君而)¶
　(免罪趙盾以縱賊而見書刑法志曰周道既衰穆王/眊荒命甫侯度時作刑以詰四方墨罰之屬千劓罰)¶
<pb:KR3a0006_WYG_012-22b>¶
　(之屬千髕罰之屬五百宫罰之屬三百大辟之罰其/屬二百五刑之屬三千盖多於平邦中典五百章所)¶
　(謂刑亂邦用/重典者也)今願聞治亂之本周秦之所以然乎¶
文學曰春夏生長(音/掌)聖人象而為令秋冬殺藏聖人則¶
而為法故令者教也所以導民人法者刑罰也所以禁¶
強暴也(刑法志曰聖人既躬明悊之性必通天地之心/動縁民情而則天象地故曰聖人制禮則天之)¶
(明因地之性也刑罰威獄以類天之震曜殺戮也温慈/恵和以效天之生殖長育也書云天秩有禮天討有罪)¶
(故聖人因天秩而制五/禮因天討而作五刑)二者治亂之具存亡之效也在¶
上所任湯武經禮義明好(去/聲)惡(音/汙)以導其民刑罪未有¶
<pb:KR3a0006_WYG_012-23a>¶
所加而民自行義殷周所以治也上無徳教下無法則¶
任刑必誅劓(音/義)鼻盈蔂(音/螺)斷足盈車舉河以西不足以¶
受天下之徒終而以亡者秦王也非二尺四寸之律異¶
所行反古而悖民心也(吾丘夀王曰秦兼天下廢王道/立私議滅詩書而首法令去仁)¶
(恩而任刑戮隳名城殺豪傑銷甲兵折鋒刃其後民以/耰鉏箠梃相撻擊犯法滋衆盗賊不勝至於赭衣塞路)¶
(羣盗滿山卒以亂亡故聖人務徳教而省禁防知其不/足恃也桓範曰徳多刑少者五帝也刑徳相半者三王)¶
(也刑多徳少者五霸也純用刑而亡者秦也王符曰治/國之日舒以長故其民閒暇而力有餘亂國之日促以)¶
(短故其民困務而力不足所謂治國之日舒以長者非/能請羲和而令安行也乃君明察而百官理民安静而)¶
<pb:KR3a0006_WYG_012-23b>¶
(力有餘故視日長也所謂亂國之日促以短者非能謁/羲和而令疾驅也乃君暗則百官亂而姦宄興細民懐)¶
(賄而趨走故/視日短也)¶
　　大論第五十九¶
　大夫曰呻吟槁簡誦死人之語則有司不似文學(道/應)¶
　(訓曰桓公讀書於堂輪人斵輪於堂下釋其椎鑿而/問桓公曰君之所讀者何書也桓公曰聖人之書輪)¶
　(扁曰其人在焉桓公曰已死矣輪扁曰是直聖人之/糟粕耳桓公悖然作色而怒曰寡人讀書工人焉得)¶
　(而譏之哉有説則可無説則死輪扁曰然有説臣試/以臣之斵輪語之大疾則苦而不入大徐則甘而不)¶
　(固不甘不苦應於手厭於心而可以至妙者臣不能/以教臣之子臣之子亦不能得之於臣是以行年六)¶
<pb:KR3a0006_WYG_012-24a>¶
　(十老而為輪今聖人之所言者亦以懐其實窮而死/獨其糟粕在耳故老子曰道可道非常道名可名非)¶
　(常/名)文學知獄之在廷後而不知其事聞其事而不知¶
　其務夫(音/扶)治民者若大匠之斵(音/卓)斧斤而行之中(去/聲)¶
　繩則止杜大夫王中尉之等(謂杜周王/温舒也)繩之以法斷¶
　之以刑然後冦止姦禁故射者因勢治者因法(汜論/曰法)¶
　(度者所以論民俗而節緩急器械者因時變而制宜/適夫聖人作法而萬物制焉賢者立禮而不肖者拘)¶
　(焉制法之民不可與逺舉拘禮之人不可使應變耳/不知清濁之分者不可令調音心不知治亂之源者)¶
　(不可令制法必有獨聞之耳獨見之明然後能擅道/而行矣夫殷變夏周變殷春秋變周三代之禮不同)¶
<pb:KR3a0006_WYG_012-24b>¶
　(何古之從大人作而弟子循知法治所由生則應時/而變不知法治之源雖循古終亂今世之法籍與時)¶
　(變禮義與俗易為學者循先襲業據籍守舊教以為/非此不治是猶持方枘而周貟鑿也欲得宜適致固)¶
　(焉則難矣今儒墨者稱三代文武而弗行是言其所/不行也非今時之世而弗改是行其所非也稱其所)¶
　(是行其所非是以盡日極慮而無益於治勞刑竭智/而無補於主也今夫圖工好畫鬼魅而憎圖狗馬者)¶
　(何也鬼魅不世出而狗馬可日見也夫存危治亂非/智不能道而道先稱古雖愚有餘故不用之法聖王)¶
　(弗行不驗之/言聖王弗聽)虞夏以質殷周以文(孔子曰虞夏之質/殷周之文至矣虞)¶
　(夏之文不勝其質殷/周之質不勝其文)異時各有所施今欲以敦朴之¶
　時治抗弊之民是猶遷延而拯溺揖讓而救火也(韓/非)¶
<pb:KR3a0006_WYG_012-25a>¶
　(子曰夫古今異俗新故異備如欲以寛緩之政治急/世之民猶無轡策而御駻馬此不知之患也齊俗訓)¶
　(曰世異即事變時移則俗易故聖人論世而立法隨/時而舉事法度不同非務相反也時世異也是故不)¶
　(法其已成之法而法其所以為法所以為法與化推/移者也汜論曰古者人醇工龎商樸女重是以政教)¶
　(易化風俗易移也今世徳益衰民俗益薄欲以樸重/之法治既弊之民是猶無鏑銜橜䇿錣而御馯馬也)¶
　(昔者神農無制令而民從唐虞有制令而無刑罰夏/后氏不負言殷人誓周人盟逮至當今之世忍訽而)¶
　(輕辱貪得而寡羞欲以神/農之道治之則其亂必矣)¶
文學曰文王興而民好(去/聲)善幽厲興而民好(去/聲)暴非性¶
之殊風俗使然也故商周之所以昌桀紂之所以亡也¶
<pb:KR3a0006_WYG_012-25b>¶
(齊俗訓曰湯入夏而用其法武王入殷而行其禮桀紂/之所以亡而湯武之所以為治故剞劂銷鋸陳非良工)¶
(不能以制木鑪橐埵坊設非巧冶不能以治金屠牛吐/一朝解九牛而刀以剃毛庖丁用刀十九年而刀如新)¶
(剖硎何則㳺於衆虚之間若夫規矩鉤䋲者此巧之具也/而非所以巧也故瑟無弦雖師文不能以成曲徒絃則)¶
(不能悲故絃悲之具/也而非所以為悲也)湯武非得伯夷之民以治桀紂非¶
得蹠(音/質)蹻(音/脚)之民以亂也故治亂不在於民(甘龍曰聖/人不易民)¶
(而教智者不/變法而治)孔子曰聽訟吾猶人也必也使無訟乎無¶
訟者難訟而聽之易夫(音/扶)不治其本而事其末古之所¶
謂愚今之所謂知(去/聲)以箠(推上/聲)楚正亂(箠杖也楚荆木/也即今之荆子)¶
<pb:KR3a0006_WYG_012-26a>¶
(也/)以刀筆正文(刀所以削書古者用簡/牘故吏皆以刀筆隨)古之所謂賊今¶
之所謂賢也(南華經曰三軍五兵之運徳之末也賞罰/利害五刑之辟教之末也禮法度數治之)¶
(末也鐘鼓之音羽旄之容樂之末也哭泣衰絰隆殺之/服哀之末也泰族訓曰民交讓爭處卑委利爭受寡力)¶
(事爭就勞日化上遷善而不知其所以然此治之上也/利賞而勸善畏刑而不為非法令正於上而百姓服於)¶
(下此治之末也上世養本而下世舉末此太平之所以/不起也刑法志曰孔子曰古之知法者能省刑本也今)¶
(之知法者不失有罪末矣又曰今之聽獄者求所以殺/之古之聽獄者求所以生之與其殺不辜寜失有罪今)¶
(之獄吏上下相驅以刻為明深者獲功名平者多患害/諺曰鬻棺者欲嵗之疫非憎人欲殺之利在於人死也)¶
(今治獄吏欲陷害人亦猶此矣原道訓曰體道者逸而/不窮任數者勞而無功夫峭法刻誅者非霸王之業也)¶
<pb:KR3a0006_WYG_012-26b>¶
(箠策繁用者非/致逺之術也)¶
　大夫曰俗非唐虞之時而世非許由之民而欲廢法¶
　以治是猶不用檼(音/隠)栝(音/括)斧斤欲撓(音/鐃)曲直枉也(髙/士)¶
　(傳曰許由字武仲堯舜皆師之與齧缺論堯而去隠/乎沛澤之中堯舜乃致天下而讓焉曰十日並出而)¶
　(爝火不息其光也不亦難乎夫子為天子則天下治/我由尸之吾自視缺然許由曰吾将為名乎名者實)¶
　(之賔吾将為賔乎乃去宿於逆旅之家旦而遺其皮/冠巢父聞由為堯所讓以為汙乃臨池水而洗其耳)¶
　(池主怒曰何以汙我水由乃退而遯耕於中岳潁水/之陽箕山之下子貢曰夫檼栝之旁多枉木良醫之)¶
　(門多疾人砥礪/之旁多頑鈍)故為治者不待自善之民為輪者不¶
<pb:KR3a0006_WYG_012-27a>¶
　待自曲之木(韓非子曰夫必待自直之箭百世無矢/待自圜之木千嵗無輪矣自直之箭自)¶
　(圜之木百世無有一然而世皆乘車射禽者何也檼/栝之道用也雖有不恃檼栝而有自直之箭自圜之)¶
　(木良工弗貴也何則乗者非一人射者非一發也不/恃賞罸而待自善之民明主弗貴也何則國法不可)¶
　(失而所治非一人也故有術之君不隨適然之善/而行必然之道傳曰賢人易為民工巧易為材)徃¶
　者應(古本/作杜)少伯正(古作/百政)之屬潰梁楚昆(古本/作堅)盧徐穀¶
　(古本作㪍漢/紀又作勃)之徒亂齊趙山東闗内暴徒保人阻險¶
　(漢武紀曰天漢二年秋止禁巫祠道中者大捜泰山/琅邪羣盗徐㪍等阻山攻城道路不通遣直指使者)¶
　(暴勝之等衣繡衣杖斧分部逐捕刺史郡守以下皆/伏誅冬十一月詔闗都尉曰今豪桀多逺交依東方)¶
<pb:KR3a0006_WYG_012-27b>¶
　(羣盗其謹察出入者酷吏傳曰自温舒等以惡為治/而郡守都尉諸侯二千石欲為治者其治大抵盡放)¶
　(温舒而吏民亦輕犯法盗賊滋起南陽有梅免百政/楚有殷中杜少齊有徐勃燕趙之間有堅盧范生之)¶
　(屬大羣至數千人擅自號攻城邑取庫兵釋死罪縛/辱郡太守都尉殺二千石為檄告縣趣具食小郡盗)¶
　(以百數掠鹵鄉里/者不可勝數也)當此之時不任斤斧折之以武而¶
　乃始設禮修文有似窮毉(音/衣)欲以短鍼(音/鍼)而攻疽孔¶
　丘以禮說(音/稅)蹠(音/質)也(南華經曰孔子徃見盗跖曰丘/聞之凡天下有三徳生而長大)¶
　(美好無雙少長貴賤見而皆說之此上徳也知維天/地能辨諸物此中徳也勇悍果敢聚衆率兵此下徳)¶
　(也凡人有此一徳者足以南面稱孤矣今将軍兼此/三者身長八尺二寸面目有光脣如激丹齒如齊貝)¶
<pb:KR3a0006_WYG_012-28a>¶
　(聲中黄鐘而名曰盗跖丘竊為将軍耻不取焉将軍/有意聽臣臣請南使吴越北使齊魯東使宋衞西使)¶
　(晉楚使為将軍造大城數百里立數十萬户之邑尊/将軍為諸侯與天下更始罷兵休卒收養昆弟共祭)¶
　(先祖此聖人才士之行而天下之願也盗跖大怒曰/丘之所言皆吾之所棄也亟去走歸無復言之子之)¶
　(道狂狂汲汲詐巧虚偽事也奚足論哉/孔子再拜趨走出門上車執轡三失)¶
文學曰殘材木以成室屋者非良匠也殘賤民人而欲¶
治者非良吏也故公輸子因木之宜聖人不費民之性¶
是以斧斤簡用刑罰不任政立而化成扁鵲攻於腠(音/輳)¶
理絶邪氣故癰疽不得成形聖人從事於未然故亂原¶
<pb:KR3a0006_WYG_012-28b>¶
無由生是以砭(音/邉)石藏而不施法令設而不用(雜事篇/曰扁鵲)¶
(見齊桓侯立有間扁鵲曰君有疾在腠理不治将恐深/桓侯曰寡人無疾扁鵲出桓侯曰醫之好利也欲治不)¶
(疾以為功居十日扁鵲復見曰君之疾在肌膚不治将/深桓侯不應扁鵲出桓侯不悅居十日扁鵲復見曰君)¶
(之疾在腸胃不治将深桓侯不應扁鵲出桓侯又不悦/居十日扁鵲復見望桓侯而還走桓侯使人問之扁鵲)¶
(曰疾在腠理湯熨之所及也在肌膚鍼石之所及也在/腸胃大劑之所及也在骨髓司平之所無奈何也今在)¶
(骨髓臣是以無請也居五日桓侯體痛使人索扁鵲扁/鵲已逃之秦矣桓侯遂死故良醫之治疾也攻之於腠)¶
(理比事皆治之於小者也夫事之禍福亦有腠理之地/故聖人早從事矣說山訓曰良醫者常治無病之病故)¶
(無病聖人者常治無/患之患故無患也)斷已然鑿已發者凡人也治未形¶
<pb:KR3a0006_WYG_012-29a>¶
覩未萌者君子也(荀卿曰夫殺人者死而相殺者無已/是大辭可以懲未殺不能使天下無)¶
(殺也傷人者刑而害物者不息是黥劓可以懼未刑不/能使天下無刑也故将欲止之莫若先以徳化夫罪過)¶
(彰著然後入於刑辟故刑之所制在於不可移之地禮/教則不然明其善惡所以潜動其情清之於未殺也示)¶
(之耻辱所以内愧其心治之於未傷也故過㣲而不至/於著罪薄而不及於刑人間訓曰千里之隄以螻螘之)¶
(穴漏百尋之屋以突隙之煙焚堯戒曰戰戰慄慄日慎/一日人莫蹪於山而蹪於垤是故夫人者輕小害易㣲)¶
(事以多悔患至而後憂之是由病者已惓而/索良醫也雖有扁鵲俞跗之巧猶不能生也)¶
　大夫曰文學所稱聖知(去/聲)者孔子也治魯不遂(孔子/世家)¶
　(曰定公以孔子為中都宰一年四方皆則之由中都/宰為司空由司空為大司冦定公十四年孔子年五)¶
<pb:KR3a0006_WYG_012-29b>¶
　(十六由大司冦攝行相事於是誅魯大夫亂政者少/正夘與聞國政三月粥羔豚者弗飾賈男女行者别)¶
　(於塗塗不拾遺四方之客至乎邑者不求有司皆予/之以歸齊人聞而懼曰孔子為政必霸霸則吾地近)¶
　(焉我為之先并矣盍致地焉犂鉏曰請先嘗沮之沮/之不可則致地庸遲乎於是選齊國中女子好者八)¶
　(十人皆衣文衣而舞康樂文馬三十駟遺魯君陳女/樂文馬於魯城南髙門外季康子㣲服徃觀再三将)¶
　(受乃語魯君為周道游觀終日怠於政事子路曰夫/子可以行矣孔子曰魯今且郊如致膰於大夫則吾)¶
　(猶可止桓子卒受齊女樂三日不聽/政郊又不致膰俎於大夫孔子遂行)見逐於齊(孔子/世家)¶
　(曰齊景公問政於孔子孔子曰政在節財景公悅将/欲以尼谿田封孔子晏嬰進曰夫儒者滑稽而不可)¶
　(軌法倨傲自順不可以為下崇喪遂哀破産厚葬不/可以為俗游説乞貸不可以為國自大賢之息周室)¶
<pb:KR3a0006_WYG_012-30a>¶
　(既衰禮樂缺有間今孔子盛容飾繁登降之禮趨詳/之節累世不能殫其學當年不能究其禮君欲用之)¶
　(以移齊俗非所以先細民也後景公敬見孔子不問/其禮異日景公止孔子曰奉子以季氏吾不能以季)¶
　(孟之間待之齊大夫害孔子孔子聞之景/公曰吾老矣不能用也明日遂行反乎魯)不用於衞¶
　(孔子世家曰孔子適衞主蘧伯玉家他日靈公問陳/於孔子孔子曰俎豆之事則嘗聞之矣軍旅之事未)¶
　(之學也明日與孔子語見蜚鴈仰視/之色不在孔子孔子遂行復如陳)遇圍於匡(詩傳/曰孔)¶
　(子行匡人簡子将殺陽虎孔子似之帶甲以圍孔子/舍子路愠怒奮㦸将下孔子止之曰由何仁義之寡)¶
　(裕也夫詩書之不習禮樂之不講是丘之罪也若吾/非陽虎而以我為陽虎則非丘之罪也命也我歌子)¶
　(和若子路歌孔子和之三終而圍罷詩/曰来游来歌以陳盛徳之和而無為也)困於陳蔡(南/華)¶
<pb:KR3a0006_WYG_012-30b>¶
　(經曰孔子窮於陳蔡之間七日不火食藜羮不糝顔/色甚憊而絃歌於室顔回擇萊子路子貢相與言曰)¶
　(夫子再逐於魯削迹於衞伐樹於宋窮於商周圍於/陳蔡殺夫子者無罪藉夫子者無禁絃歌鼓琴未嘗)¶
　(絶音君子之無耻也若此乎顔回無以應入告孔子/孔子推琴喟然而嘆曰由與賜細人也召而来吾語)¶
　(之子路子貢入子路曰如此者可謂窮矣孔子曰是/何言也君子通於道之謂通窮於道之謂窮今丘抱)¶
　(仁義之道以遭亂世之患其何窮之為故内省而不/窮於道臨難而不失其徳天寒既至霜雪既降吾是)¶
　(以知松柏之茂也陳蔡之隘於丘其幸乎孔子削然/反琴而絃歌子路扢然執干而舞子貢曰吾不知天)¶
　(之髙也地之下也古之得道者窮亦樂通亦樂所樂/非窮通也道徳於此則窮通為寒暑風雨之序矣故)¶
　(許由娱於潁陽而/共伯得乎丘首)夫(音/扶)知時不用猶說強(音/繦)也知困¶
<pb:KR3a0006_WYG_012-31a>¶
　而不能已貪也不知見欺而徃愚也困辱不能死耻¶
　也若此四者庸民之所不為也何况君子乎商君以¶
　景監見應侯以王稽進(衞鞅傳曰商君衞鞅西入秦/因孝公寵臣景監以求見孝)¶
　(公孝公既見衞鞅語數日不厭遂定變法之令范睢/傳曰應侯范睢更名姓曰張禄王稽使於魏遂與范)¶
　(睢入咸陽已報使因言曰魏有張禄先生天下辯士/也曰秦王之國危於累卵得臣則安然不可以書傳)¶
　(也臣故載来秦王未信范睢復自上書/於是秦昭王大悦乃拜范睢為客卿)故士因士女¶
　因媒至其親顯非媒士之力(子路曰士不中道而見女/無媒而嫁者君子不行)¶
　(也孟嘗君曰縷因針而入不因針而急嫁女因媒而/成不因媒而親雜事篇曰宋玉因其友以見於楚襄)¶
<pb:KR3a0006_WYG_012-31b>¶
　(王襄王待之無以異宋玉讓其友其友曰夫薑桂因/地而生不因地而辛婦人因媒而嫁不因媒而親子)¶
　(之事王未耳何怨於我宋玉曰不然昔者齊有良兎/曰東郭㕙盖一旦而走五百里於是齊有良狗曰韓)¶
　(盧亦一旦而走五百里使之遥見而指屬則雖韓盧/不及衆兎之塵若躡迹而縱緤則雖東郭㕙亦不能)¶
　(離今子之屬臣也躡迹而縱緤與遥見而指屬與詩/曰将安将樂棄我如遺此之謂也説山訓曰因媒而)¶
　(嫁不因媒而成因人而交不因人而親行合/趨同千里相從趨不合行不同對門不通)孔子曰¶
　進見而不以能徃者非賢士才女也¶
文學曰孔子生於亂世思堯舜之道東西南北灼頭濡¶
足庶幾世主之悟悠悠者皆是君闇大夫妬孰合有媒¶
<pb:KR3a0006_WYG_012-32a>¶
(詩傳曰孔子抱聖人之心彷徨乎道徳之域逍遥乎無/形之鄉倚天理觀人情明始終知得失故興仁義厭勢)¶
(利以持養之于是周室㣲王道絶諸侯力政強刼弱衆/暴寡百姓靡安莫之紀綱禮儀廢壊人倫不理於是孔)¶
(子自東自西自南/自北匍匐救之)是以嫫(音/模)母飾姿而矜夸(通作/誇)西子¶
彷徨而無家(吕氏春秋曰人之於色也無不知説美者/而美者未必遇也故嫫母執乎黄帝黄帝)¶
(曰屬女徳而弗忘與女工而弗衰雖惡奚傷拾遺記曰/越有美女夷光以貢於吴吴處以椒華之房貫細珠為)¶
(簾幌朝下以蔽景夕捲以待月夷光當軒理鏡靚粧於/珠幌之内竊觀者莫不動心驚魂謂之神人蕭綺曰夷)¶
(光即西施之别名也楚辭曰西施媞媞而不得/見嫫母勃屑而日侍語曰嫫母衣錦西施負薪)非不知¶
窮厄而不見用悼痛天下之禍猶慈母之伏死子也知¶
<pb:KR3a0006_WYG_012-32b>¶
其不可如何然惡(音/烏)已故適齊景公欺之適衞靈公簡¶
之適陳匡人圍之適蔡桓魋害之(孔子世家曰孔子去/曹適宋與弟子習禮)¶
(大樹下宋司馬桓魋欲殺孔子㧞其樹弟子曰/可以速矣孔子曰天生徳於予桓魋其如予何)適楚子¶
西謗之夫(音/扶)欺害聖人者愚惑也傷毁聖人者狂狡也¶
狡惑之人非人也夫(音/扶)何耻之有孟子曰觀近臣者以¶
所為主觀逺臣者以其所主使聖人偽容苟合不論行¶
(去/聲)擇友則何以為孔子也大夫憮然内慙四據而不言¶
當此之時順風承意之士如編口張而不歙(音/吸)舉舌而¶
<pb:KR3a0006_WYG_012-33a>¶
不下闇然而懐重負而見責大夫曰諾膠車修逢雨請¶
與諸生解¶
　　雜論第六十¶
客曰余覩鹽鐡之義觀乎公卿文學賢良之論意指殊¶
路各有所出或上(通作/尚)仁義或務權利異哉吾所聞周¶
秦粲然皆有天下而南面焉然安危長久殊世(張子曰/周有天)¶
(下八百年而滅秦有/天下十四嵗而亡)始汝南朱子伯為予言當此之時¶
豪俊並進四方輻輳(顔師古曰輳聚也言/如車輻之聚於轂也)賢良茂陵唐¶
<pb:KR3a0006_WYG_012-33b>¶
生文學魯萬生之倫六十餘人咸聚闕庭舒六藝之諷¶
論太平之原知(去/聲)者贊其慮仁者明其施勇者見其斷¶
辯者陳其詞誾誾(誾音/銀)焉侃侃焉(顔師古曰誾誾辯爭/之貌侃侃剛直之貌)¶
雖未能詳備斯可略觀矣然蔽於雲霧終廢而不行悲¶
夫(音扶是時丞相車千秋御史大夫桑𢎞羊皆不悦/文學賢良之議奏罷酒𣙜均輸而鹽鐡卒不變)公¶
卿知任武可以辟(音/闢)地而不知徳廣可以附逺知權利¶
可以廣用而不知稼穡可以富國也近者親附逺者説¶
(音/悦)徳則何為而不成何求而不得不出於斯路而務畜¶
<pb:KR3a0006_WYG_012-34a>¶
利長(長音/掌)威豈不謬哉中山劉子雍言王道矯當世復¶
諸正務在乎反本直而不徼(徼音澆伺/察之意也)切而不&KR0008;(音/索)斌¶
斌(音/彬)然斯可謂𢎞博君子矣(顔師古曰斌/斌文章之貌)九江祝生奮¶
由路之意推史魚之節(詩傳曰孔子遊於景山之上子/路子貢顔淵從孔子曰君子登)¶
(髙必賦小子願者何言其願丘将啓汝子路曰由願奮/長㦸盪三軍乳虎在後仇敵在前蠡躍蛟奮進救兩國)¶
(之患孔子曰勇士哉他日孔子與子路子貢顔淵游於/戎山之上孔子喟然嘆曰二三子各言爾志予将覽焉)¶
(由爾何如對曰得白羽如月赤羽如朱擊鐘鼔者上聞/於天下槊於地使将而攻之惟由為能孔子曰勇士哉)¶
(雜事篇曰衞靈公之時蘧伯玉賢而不用彌子瑕不肖/而任事史鰌患之數以諌靈公而不聽史鰌病且死謂)¶
<pb:KR3a0006_WYG_012-34b>¶
(其子曰我即死治䘮於北堂吾不能進蘧伯玉而退彌/子瑕是不能正君也生不能正君者死不當成禮置尸)¶
(北堂於我足矣史鰌死靈公徃弔見䘮在北堂問其故/其子具以父言對靈公蹴然易容寤然失位曰夫子生)¶
(則欲進賢而退不肖死且不懈又以屍諫可謂忠而不/衰矣於是乃召蘧伯玊而進之以為卿退彌子瑕徙䘮)¶
(正堂成禮而後返衛國以治史鰌/字子魚論語所謂直哉史魚者也)發憤懣(音/悶)刺譏公卿¶
介然直而不撓(音鐃/曲也)可謂不畏強禦矣桑大夫據當世¶
合時變推道術尚權利辟畧小辯(辟便僻也舉止輕偒/也略智也方略計畫)¶
(也/)雖非正法然巨儒宿學惡(音/烏)然大能自解(漢書作不/能自解顔)¶
(師古曰解釋也言/理不出於𢎞羊也)可謂博物通士矣然攝卿相之位不¶
<pb:KR3a0006_WYG_012-35a>¶
引凖䋲以道化下放於利末(孔子曰放於利而行多怨/顔師古曰放縱也謂縱心)¶
(於利/也)不師始古易曰焚如棄如處非其位行非其道果¶
隕(音/允)其姓以及厥宗(車千秋傳曰桑𢎞羊為御史大夫/八年自以為國家興榷筦之利伐)¶
(其功欲為子弟得官怨望霍/光與上官桀等謀反遂誅滅)車丞相即周魯之列當軸¶
處中括囊不言容身而去彼哉彼哉(易曰括囊無咎無/譽顔師古田括結)¶
(也言自閉慎如囊之括結也車千秋傳曰昭帝初即位/未任聽政政事一决大将軍光千秋居丞相位謹厚有)¶
(重徳每公卿朝㑹光謂千秋曰始與君侯俱受先帝遺/詔令光治内君侯治外宜有以教督使光無負天下千)¶
(秋曰唯将軍留意即天下幸甚終不肯有所言光以此/重之論語曰或問子西孔子曰彼哉彼哉顔師古曰言)¶
<pb:KR3a0006_WYG_012-35b>¶
(彼人哉無/足稱也)若夫(音/扶)羣丞相御史不能正議以輔宰相成¶
同類長(音/掌)同行(去/聲)阿意苟合以説(音/悦)其上斗筲之人道¶
䛕之徒何足選哉(論語云子貢問曰今之從政者何如/子曰斗筲之人何足算也顔師古曰)¶
(筲竹器也容一斗算數也言其材器少劣不足/數也桓寛此論托為客言總評議其得失也)¶
　¶
　¶
　¶
　鹽鐡論卷十二¶
